---
layout: blog
title: Gyíkemberek, Lapos föld, Chemtrail és vakcinák
date: 2021-01-24T13:13:05.035Z
name: MT
thumbnail: /uploads/flatearth.jpg
---
> #### "A világon két dolog végtelen: a világegyetem és az *emberi hülyeség*. Bár az elsőben nem vagyok biztos."
>
> \- Albert Einstein

A 21. század, illetve az online techológiák "berobbanása", tömegek által hozzáférhetővé válása érdekes helyzetet teremtett. Lehetőséget adott arra hogy bárki kifejtse, elmondja egy adott témával kapcsolatos véleményét, meggyőződését hangoztassa, illetve meggyőzzön másokat. A média ereje pedig lehetővé teszi, hogy az átlag ember ne keressen logikus válaszokat, ne tegyen fel kérdéseket magában, hanem a számára hihető -és világnézetébe illő- állításokat magáévá tegye. 

Így fordulhat elő az, hogy a robotika, űrkutatás, információs technológia korában tömegek hisznek abban hogy a föld lapos, hogy a világ összes légitársasága egy szörnyű összeesküvés tagjaként mérgez minket, illetve hogy a COVID-19 elleni vakcinával chipet ültetnek belénk, vagy egyszerűen csak meg akarnak mérgezni.

*De mitől is félnek ezek az emberek? Nézzük meg ezt egy kicsit közelebbről, a vakcinára kihegyezve a dolgot, az általam legtöbbször hallott konteók alapján!*

**A) Chipet ültetnek belénk, amivel irányítani akarnak!**

Jó hírem van ezen emberek számára. Benneteket már irányítanak, nem kell chip. Sokféleképpen lehet egy embertömeget, társadalmi réteget, személyeket manipulálni. Ennek jelenleg legjobb és leghatásosabb módja a különböző médiumok, leginkább a közösségi oldalak, pl. a facebook. Hadd ne likeljek most tanulmányokat, nyomozásokat, de köztudomású tény hogy embertömegek manipulálására a legalkalmasabb platformról beszélünk. Lincseltek meg már ártatlan embereket Twitter posztok alapján, manipuláltak választásokat facebookon, és egy egész generáció érdeklődési körét, viselkedésmódját határozza meg az Instagram. Mielőtt a népszerű "háttérhatalom" -bármit is jelentsen ez- szlogen felcsendülne, valamivel legyünk tisztában. Ez vagy gazdasági, vagy politikai (ami valahol szintén gazdasági) érdekeket szolgál. Magánemberekét, cégekét, politikusokét, államokét. 



**B) Chipet ültetnek belénk, amivel követni akarnak!**

Nektek is jó hírem van, évek óta követnek benneteket, jórészt a TI beleegyezésetekkel, engedélyetekkel. Ott a mobil a zsebedben, posztolsz agyra-főre, sokszor a helyszín megadásával, bejelentkezel a google-n keresztül helyszínekre stb. Kamerák vannak az utakon, a településeken, digitális nyomok tömegét hagyod magad után, posztjaid, mozgásod alapján tűpontos személyiség profilt lehet rólad alkotni. Így működnek a modern reklámok is, illetve a megjellenő hírek is egy közösségi oldalon. Minden embert profiloznak, személyre szóló híreket, hirdetéseket, és konteókat kap minden egyes ember. Nem a háttérhatalom csinálja ezt, hanem cégek, akiknek önként és dalolva adtad oda a magánéleted.



**C) A vakcinával meg akarnak mérgezni!**

Nyilván, az ÖSSZES ország ÖSSZES kormánya ki akarja irtani az adófizető állampolgárait, a termelésben részt vevőket, a fogyasztókat. Naná. Hiszen politikailag, gazdaságilag is ehhez fűződik érdek ugye? Ennél a konteónál is van egy jófajta logikai bukfenc, ami persze a "hívőket"/"szektatagokat" nem zavarja. A "háttérhatalom" céljaként megfogalmazzák az irányítást, a kizsákmányolást, a pénz szerzést, és ennek eléréséhez az ehhez szükséges legfontosabb tényzőt (az embert) akarják kiiktatni? A kritikus gondolkodás nem egyenlő a józan ész sutba dobásával. 



**D) Túl gyorsan fejlesztették ki, nem biztonságos!**

Ez a leginkább védhető, és legtöbbször emlegetett félelem. Azonban ne felejtsük el, hogy a kémia, biokémia, orvostudomány, gyógyszeripar is folyamatosan, és egyre gyorsuló ütemben fejlődik. Ma már egyrészt a kutatók számának növekedése, az eredmények megosztásának egyszerűsödése miatt is gyorsabb egy gyógyszer, gyógyászati segédeszköz stb. megalkotása. Sokkal több időbe telik magának a terméknek az engedélyeztetése, a szigorú feltételek és jogszabályi háttér miatt, ami pontosan az emberek védelme miatt van. Jelen esetben valóban hamarabb kaptak engedélyt a különböző vakcinák, de ez nem azt jelenti hogy nem lettek a különböző tesztek, vizsgálatok elvégezve. Lehet hogy nem olyan széles körűen, vagy akkora embercsoporton végezték a klinikai teszteket mint normál esetben, de nem lett ez a lépcsőfok sem kihagyva. Legalábbis azoknál a cégeknél biztosan, akik be tudtak és be akartak számolni erről. Egy kínai vagy orosz vakcinával kapcsolatban nekem is vannak fenntartásaim, pont a transzparencia miatt, de ez más kérdés. Másrészről biztos bagok benne hogy ha a COVID-19 halálozási aránya nem 2% körüli, hanem mondjuk 20% körüli lenne, akkor a legnagyobb probléma az lenne az átlagember részéről, hogy miért tart(ott) ilyen soká a vakcina fejlesztés, illetve minnek ennyi teszt.



**E) A vakcina hülyesség, az immunrendszerem megold mindent, azt kell erősíteni!**

Az immunrendszer erősítése, jó szinten tartása valóban nagyon fontos, sőt az egyik legfontosabb dolog egészségünk megvédése szempontjából. Meg is kell tenni érte mident. De! Vannak betegségek, kórokozók, vírusok amik nagy ívben -bocsánat a kifejezésért- sz*rnak az immunrendszered álllapotára. Illetve van olyan életkor (gyermekek) amikor még fejletlen az immunrendszer. A vakcinák a modern orvostudomány legnagyobb "fegyvertényét" lehetővé tevő eszközök. Több olyan betegség van, amiről az átlag olvasó nem is hallott, mert a vakcináknak, kötelező védőoltásoknak hála már nem találkozunk vele. Aki volt iskolás (és esetleg tanult is) biztosan olvasta Móra Ferenc Kincskereső kisködmön című művét. Az író szemén keresztül láthatjuk torokgyík (diftéria) betegség lefolyását, egy gyermek halálát, egy család tragédiáját. Kedves olvasó, hány ilyen megbetegedésről hallottál az elmúlt években/évtizedekben? Hány ilyen tragédia történt a családodban, ismerettségi körödben? Na ugye. Hogy egyértelmű legyen, ez a diftéria elleni kötelező védőoltás miatt van. Csak érdekességképp, 1990-1996 között a volt Szovjetunió utódállamaiban 150.000-en betegedtek meg ill. több mint 5.000-en meghaltak, mert több volt tagállamban nem volt védőoltás illetve a lakosság "átoltotsága" csökkent. Eközben Magyarország mentes maradt a fertőzéstől, a "felesleges" védőoltásnak hála.

### Nem kívánok győzködni senkit, egy nem kötelező dolog (legyen akár védőoltás, vagy bármi más) használatáról mindnkinek saját maga által, a lehető legszélesebb körű, HITELES! (nem facebook) információk alapján, józan ésszel, a saját, a család, illetve mások érdekeit szem előtt tartva kell döntenie.