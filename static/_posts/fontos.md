---
layout: blog
title: FONTOS!!!
date: 2020-03-25T18:13:11.102Z
name: 'Czach Gábor polgármester (forrás: facebook)'
thumbnail: /uploads/ap500539831020.png
---
## 12. VESZÉLYHELYZETI KÖZLEMÉNY

### Tisztelt Balassagyarmatiak!

\- Mai napon a tisztifőorvosi szolgálat közölte, hogy **pozitív tesztje miatt a városi kórházunk infektológiai osztályára került az első balassagyarmati igazolt koronavírusos beteg.** A férfi Budapesten dolgozott és hazaérkezésekor az egész család önkéntes karanténba vonult, amit fegyelmezetten be is tartottak. A háziorvos ajánlása alapján vonult a kórházba. Az otthon maradt család tagjairól a házi karanténban az önkormányzat gondoskodik. Mai naptól tehát van Balassagyarmaton is igazolt koronavírusos beteg. A kórház felkészült a feladatra, a pandémia ellátásra 73 fertőző ágy és 21-re bővíthető intenzív ágy van, amelyhez a szükséges ellátó felszerelés (altató és lélegeztető készülékek stb.) rendelkezésre áll. Természetesen minden önkormányzati segítséget és anyagi forrást felajánlottam a kórház menedzsmentjének, legyen az védőfelszerelés vagy lélegeztető gép. Igazgató úr megköszönte és jelezte, hogy szükség esetén szólni fog.

\- Mindenki tudja, hogy a járvány ezen szakaszában több száz fertőzött lehet már a városban, hiszen 60 év alatt a betegség tünetei enyhe lefolyásúak, vagy egyáltalán nincsenek. A nyilvánvaló terjedés miatt születtek a kormány és az önkormányzat által elrendelt eddigi korlátozó intézkedések is. A fertőzés ugyanis nem állítható meg, csak lassítható a terjedése, aminek a leghatásosabb eszköze a minél kevesebb személyes kontaktus a családtagokon és munkatársakon kívül. Kérem, hogy aki teheti, maradjon otthon, és csak a legszükségesebb esetben, a legfontosabb szükségleteket (élelmiszer, gyógyszer) szerezze be, betartva a távolságtartási és a higiéniai előírásokat. Aki 70 év feletti, beteg, vagy karanténban van, és nincs segítő családtagja vagy ismerőse hívja a 35/505921 vagy 35/505961-es számot, vagy írjon az ellatas@balassagyarmat.hu emailre. A szociálisan rászorultak a szokásos rendben írásos kérelmeiket a városháza előterében található dobozba dobják.

\- A kórházba került igazolt koronavírusos balassagyarmati beteg rövid időre kontaktusba került a 2-es háziorvosi körzet orvosával, Dr. Spruch Rezsővel és asszisztensével, ezért a Tisztifőorvos őket, mint elsődleges kontaktokat házi karanténba megfigyelésre rendelte, a karantén végéig (április 1.) a rendelés ebben a körzetben szünetel. A helyettesítésről holnapi naptól (03.26.) Dr. Tassi Gábor doktor úr gondoskodik. A háziorvosok leterheltsége miatt arra kérem a 2-es körzet betegeit, hogy receptfelírás céljából a 35/505921 vagy 35/505961-es számokat hívják, és csak súlyos betegség tünetei esetén Tassi doktor urat a 30/145-1389 számon. Külön kérem azokat a betegeket, akik gyógyszert írtak fel még Spruch doktor úrnál 2020.03.16. és 2020.03.24. között, és a recepteket még nem kapták kézhez, hogy szintén hívják a 35/505921 vagy 505961-es számot, vagy írjanak az ellatas@balassagyarmat.hu emailre. Van akiről tudunk, őket felkeressük.

\- A kórházba újabb nem Nógrád megyei koronavírusos beteget is szállítottak, így az ott lévő igazolt betegek száma már 3 fő (2 Nógrád megyén kívüli és 1 balassagyarmati). A kórház a tegnapi napon újabb védőfelszereléseket kapott, melyek utánpótlását folyamatosra ígérték. Az önkormányzat is megtesz mindent a kórház védőfelszereléssel való ellátása érdekében. A házi karanténba kerültek, illetve a kórházi megfigyeltek között szintén nincs pozitív tesztet produkáló beteg.

\- A járványhelyzet idején korlátozott a fogorvosi alapellátás, külön posztban erről is tájékoztatunk.

\- Az Ipoly Erdő közölte, hogy a Nógrád megyében is megjelent sertéspestis fertőzés (már csak ez hiányzott!) miatt a Nyírjesi füvészkert és vadaspark területére csak 2 fő ellátó személyzet léphet. Ezért az erre a feladatra jelentkező önkénteseket máshová irányítjuk. Önkéntesek továbbra is jelentkezhetnek a huszarpeter@balassagyarmat.hu címen.

\- Holnapi naptól az Evangélikus Vendégház már fogadja a városi kórház ingázni nem kívánó ápolónőit. Köszönjük Bartha István lelkész úrnak és a gyülekezetnek a felajánlást!

\- A mai élelmiszer és meleg étel ellátás is gördülékenyen lezajlott, köszönöm a Kistérségi Szolgáltató Központ dolgozóinak és a Cserhát Különleges Mentők, illetve az Ipoly-völgyi Különleges Mentők önkénteseinek önfeláldozó munkáját!

\- A Kövi Pál Sportcentrumban kialakított Ideiglenes Mentőszolgálati Fertőtlenítő Állomás miatt a Vöröskereszt új helyszínt kért, és kapott tőlünk a Rendelőintézet egykori Családsegítő irodáiban Járási Állandó Véradóállomás létesítésére, hiszen a vérre a pandémia esetén különösen szükség van. Erről külön poszt is lesz, az első véradás április 3-ra szerveződik.

Kérek minden gyarmati polgárt, hogy továbbra is fegyelmezetten és felelősségteljesen viselkedjünk.\
Idős és beteg honfitársainkra figyeljenek, amennyiben ellátási gondjuk van, irányítsák az önkormányzathoz.

Tudtuk, hogy a járvány előbb-utóbb minket is elér, erről ma meg is bizonyosodtunk. Kérem, hogy büntetőjogi felelőssége tudatában mindenki óvakodjon a hangulatkeltéstől, a pánikkeltéstől és az álhírek közlésétől. Mindenkinek - főként a közösségi oldalakon a bezártság miatt egyre aktívabbaknak - nagy a felelőssége a nyugalom megőrzésében.

Az Önkormányzat és a helyi közellátás, a kórház dolgozói és a vezetők minden tőlük telhetőt megtesznek az itt élő polgárok biztonsága és ellátása érdekében. Tudjuk a dolgunkat, de mindenki SEGÍTSE a közös védekezést!

Köszönöm!