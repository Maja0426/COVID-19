---
layout: blog
title: Mi lenne ha...
date: 2020-04-05T15:35:42.611Z
name: MT
thumbnail: /uploads/whatif.jpg
---
> **Az alábbi írás fikció, mindennemű egyezés a valósággal csak a véletlen műve!!  Az írásban nyomokban fellelhető cinizmus viszont nem a véletlen műve!** 



## Az ember eljátszadozik a gondolattal. Mi lenne ha?

**Mi lenne ha olyan tüneteket észlelnék magamon, ami a koronavírus fertőzés lassan már közismertté vált tüneteivel egyezne? *(A félreértések elkerülése végett nincs erről szó, a kérdés teoretikus).***

Nyilván otthon maradok, reggel hívom a munkahelyemet, hogy valami nem oké az egészségem tájékán, majd felhívom a háziorvosomat, akivel sajnos nem tudok beszélni, de az asszisztense megígéri hogy a doki visszahív majd ha ráér, nyugi. Én nyugodt vagyok, de mivel fél nap után sem hív senki, és mivel felelős magyar álllampolgárnak gondolom magam, aki ráadásul munkájából adódóan egy rakat emberrel találkozik és KELL találkoznia, érintkeznie, felhívom az üzemorvosomat. Azaz csak hívnám, de egyrészt nincs meg a mobilszáma, - amit nem is ad meg, mert akkor még valaki felhívná - másrészt majd csak délután rendel, úgyhogy nyugi. Várunk, van időnk. Délután sikerül is beszélnem az orvossal, aki kitűnő távdiagnoszta, a telefonons orvoslás Paganinije, nem köntörfalazik, nekem szegez két kérdést:

* jártál az elmúlt 14 napban koronavírussal fertőzött országban?
* találkoztál/érinteztél koronavírusos beteggel?

Ez igen. Elönt a nyugalom, hiszen a profizmus ilyetén megnyivánulása mindig tisztelettel vegyes csodálatot ébreszt bennem. Közlöm a dokival hogy tudtommal jelenleg gyakorlatilag mindegyik ország koronavírus fertőzött, de egyébként egyáltalán nem jártam külföldön. A második kérdés érdekesebb, érezem hogy ez valami beugratós dolog, hiszen a doki nagyon jól tudja mivel foglalkozom. Lehet hogy találkoztam, lehet hogy nem, lehet hogy a kollégáim fele már fertőzött, ki tudja. 

Szerencsére kiderül hogy elbagatelizálom a dolgokat, az orvos válasza alapján kicsit szégyenlem is magam, hogy ilyen pitiáner dolgokkal zaklatom. A diagnózis egyértelmű, csak nem derül ki mi az. Mindenesetre ne menjek dolgozni, maradjak otthon, aztán ha még mindig úgy érzem beteg vagyok, telefonáljak. 

**KARANTÉN?** - minek, az nem tudni mi a bajom.

**TESZT?** - nem vagyok sem úszónő, sem élsportoló, sem TV bemondó vagy időjós, politikus pláne, úgyhogy nekem ilyesmire semmi szükségem. 

A kollégáknak azért szólok, - az elmúlt napokban szerencsére 30-tól többel nem találkoztam - csak hogy rájuk hozzam a frászt. Szerencsére a munkahelyem vezetése ettől sokkal rutinosabb, érzik, mit érzik tudják hogy nem történhet semmi baj. 

Én azért nem vagyok teljesen nyugodt, hiszen az elmúlt 10 évben gyakorlatilag nem voltam beteg. Lázas két naptól tovább soha nem voltam, most meg már egy hete folyamatosan hőemelkedésem van. Tudom lehet hogy hibázok, de itthon maradok. Nem érintkezem senkivel. Se szülők, se haverok, se kollégák. Cigit a szomszéd dob fel az emeletre, anyu a kaját a lábtörlőre teszi. Én meg ülök otthon, és ráérek gondolkozni: 

* Mi lehet a bajom? - Nem tudni, hiszen nem vizsgál meg senki. 
* Lehet hogy koronavírusos vagyok? - Nem tudni, mert nem vizsgál meg senki. 
* Ha az vagyok és ilyen enyhébb tünetekkel megúszom, mikor leszek gyógyult? - Nem tudni, mert nem vizsgál meg senki.
* Ha visszamegyek dolgozni megfertőzök majd egy csomó embert a munkahelyemen? - Nem tudni, mert nem vizsgál meg senki.

Eltelik az egy hét, még mindig beteg vagyok, hőemelkedésem van. Azt hiszem holnap felhívom a dokit. Majd azt mondom neki úszónő vagyok...