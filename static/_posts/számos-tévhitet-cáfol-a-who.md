---
layout: blog
title: Számos tévhitet cáfol a WHO
date: 2020-03-26T17:17:54.395Z
name: MTI
thumbnail: /uploads/who-logo.png
---
## Az új koronavírus terjedésével megjelentek a tévhitek is, ezeket cáfolja meg és a betegséggel kapcsolatban néhány alapvető kérdést is tisztáz a Magyar Tudományos Akadémia (MTA) összeállítása, amelyet az Egészségügyi Világszervezet (WHO) kiadványa alapján készítettek.

Az MTI-hez csütörtökön eljuttatott - a tudomany.hu oldalon is olvasható - összegzés szerint a WHO a tévhitek közé sorolja, hogy a hideg időjárás és a hó elpusztítja az új koronavírust és a forró fürdő megakadályozza a koronavírus-fertőzést.

\
Ugyancsak tévhit, hogy a koronavírus szúnyogcsípéssel terjed, ezt semmilyen bizonyíték vagy adat nem támasztja alá. Az új koronavírus légúti vírus, amelyet a fertőzött emberek elsősorban a köhögéskor vagy tüsszentéskor a levegőbe juttatott cseppekkel, nyálcseppekkel vagy orrváladékkal terjesztenek.\
Azt is a hiedelmek közé sorolják, hogy a kézszárítók elpusztítják az új koronavírust. Mint írják, ha valaki meg akarja védeni magát, tisztítsa meg gyakran kezét alkoholos kézfertőtlenítőkkel vagy mossa alaposan meg szappannal és vízzel.

\
A WHO felhívja arra is a figyelmet, hogy nem szabad UV-lámpát használni a kéz vagy más bőrfelületek fertőtlenítésére, ugyanis az ultraibolya-sugárzás bőrirritációt okozhat. Emellett az egész test alkohollal és a klórral való permetezése sem jó módszer a koronavírus-fertőzés elkerülésére, ez ugyanis nem öli meg azokat a vírusokat, amelyek már bejutottak a szervezetébe, viszont roncsolja a nyálkahártyát (vagyis a szemet és a szájat) és a ruhát is könnyen tönkreteszi. Az alkohol és klór is nagyon hasznos lehet ugyanakkor más felületek fertőtlenítésére a megfelelő használati utasítás betartása mellett.

\
A tévhitek között szerepel az is, hogy a tüdőgyulladás és az influenza elleni védőoltások védelmet nyújtanak az új koronavírus ellen. Mint rámutatnak, ez az új vírus annyira különbözik a korábbiaktól, hogy külön védőoltást kell kifejleszteni ellene.

\
A WHO ugyancsak a hiedelmek közé sorolja, hogy az orr sóoldatos öblítése megelőzi a koronavírus-fertőzést és a fokhagyma fogyasztása megvéd a fertőzéstől. Az orr öblítése nem akadályozza meg a légúti fertőzések kialakulását és arra sincs bizonyíték, hogy a fokhagyma - bár egészséges élelmiszer, amelynek lehet némi antimikrobiális hatása - megvédené az embereket az új koronavírustól.

\
Az Egészségügyi Világszervezet kiemeli: az új koronavírus minden korosztályt megfertőzhet, de az idősek és a krónikus betegségben szenvedők esetében általában súlyosabb a betegség lefolyása. A WHO azt javasolja, hogy mindenki életkortól függetlenül védekezzen a vírus ellen, különösen figyeljen a kezei tisztán tartására, igyekezzen elkerülni mások megfertőzését köhögéssel, tüsszögéssel.

\
Az MTA összeállításában további két gyakori tévhit cáfolata is szerepel. Mint kiemelik, sem a gyakori vízivás, sem a sós vízzel való gargarizálás nem véd meg a vírustól és téveszme az is, hogy ha valaki legalább 10 másodpercig vissza tudja tartani a lélegzetét köhögés nélkül, akkor nem beteg.

\
Az összeállításban rámutatnak arra, hogy az új koronavírus-fertőzés nem gyógyítható antibiotikumokkal, előfordulhat azonban, hogy koronavírusos betegek kórházi ápolásuk alatt antibiotikumos kezelésben részesülnek a lehetséges bakteriális szövődmények elhárítása érdekében. Hangsúlyozzák azt is, hogy jelenleg nem létezik kifejezetten az új koronavírus megelőzésére, kezelésére kifejlesztett gyógyszer. Néhány, kifejezetten a koronavírus kezelését célzó módszert azonban már vizsgálnak.