---
layout: blog
title: "Oltási Kisokos "
date: 2021-03-08T15:20:35.681Z
name: koronavirus.go.hu
thumbnail: /uploads/vaccine_covid.jpg
---
# **A legfontosabb információk**

## A vakcina

A vakcina elősegíti, hogy az immunrendszer (a szervezet természetes védelme) antitesteket és a vírus ellen ható vérsejteket termeljen, így nyújtson védelmet a COVID 19 ellen.

A védőoltással kapcsolatban további információkat olvashat a [www.nnk.gov.hu](www.nnk.gov.hu); a [www.vakcinainfo.gov.hu](www.vakcinainfo.gov.hu); és a [www.koronavirus.gov.hu](www.koronavirus.gov.hu) honlapokon.

Az oltóanyagokra vonatkozó részletes információt (alkalmazási előírat, betegtájékoztató) az alábbi honlapon érhetők el: [https://ogyei.gov.hu/gyogyszeradatbazis](https://ogyei.gov.hu/gyogyszeradatbazis)

A védőoltások nem okozhatnak Önnek COVID-19-betegséget.

### Az oltások időpontja

A koronavírus elleni védettség kialakulásához általában két oltásra van szükség, vakcinát 21 illetve 28 napos különbséggel szükséges beadni. A 2. dózis néhány napos (1-4 nap) türelmi időn belüli beadása érvényesnek tekinthető. Ha az első adag beadása óta több mint 21/28 nap telt el, a második oltást a lehető leghamarabb kell beadni (de nem kell megismételni az adagokat). 

Az oltottak védelme csak a vakcina második adagját követően alakul ki, várhatóan 1-2 héten belül. Az oltóanyagokat nem lehet felcserélni, az első és a második oltást ugyanazon oltóanyaggal kell elvégezni.

Mint minden vakcinánál, a COVID-19 megbetegedés ellen végzett vakcináció esetében is előfordulhat, hogy az nem véd meg minden beoltott személyt.

### Ellenjavallatok

* Akut lázas betegség
* Várandósság
* A beadandó vakcina bármely összetevőjével szembeni súlyos allergiás reakció
* Az anamnézisben súlyos, kórházi ellátást igénylő gyógyszerrel (pl.penicillin) vagy védőoltással kapcsolatos anafilaxiás reakció
* A 18 év alatti életkor

*Várandóság*

Várandósság alatt az oltás nem ajánlott. 

Fontos, hogy a fogamzásképes nők a második oltás után legalább 2 hónapig kerüljék a
terhességet.

*Szoptatás*

Nem ismert, hogy a vakcina kiválasztódik-e a humán anyatejbe. Akik a kockázati csoportba tartoznak és a magyarországi oltási stratégia szerint oltásuk indokolt, amennyiben kérik a védőoltást, a szoptatás ideje alatt is megkaphatják

*Túlérzékenység és anafilaxia*

Azon személyek, akiknek kórtörténetében bármely oltóanyaggal, gyógyszerrel azonnali
anafilaxiás reakció szerepel, nem kaphatják meg a védőoltást. A vakcina második adagját nem szabad beadni azoknak sem, akik anafilaxiás reakciót mutattak az első oltás alkalmazása során.

Az oltás után 30 percen át az oltóponton kell maradni, az esetleges súlyos, allergiás reakció azonnali észlelése miatt. 



### COVID 19 betegség a kórtörténetben

Azon személyek is olthatók a vakcinával, akik kórtörténetében 3 hónapon túli igazolt COVID-19 fertőzés szerepel.

Az oltás előtt nem szükséges sem antigén gyorsteszt vagy PCR vizsgálat, sem pedig
szerológiai vizsgálat akut vagy korábbi fertőzés kimutatására.

### Krónikus, alapbetegséggel rendelkezők oltása

Az oltás krónikus betegséggel rendelkező személyeknek adható, akiknél nem áll fenn az oltásra vonatkozó kontraindikáció. 

### Immunhiányos személyek oltása

A HIV-fertőzés vagy más okból immunhiányos állapotban lévő, vagy immunszuppresszív
kezelés alatt álló személyek fokozottan veszélyeztetettek lehetnek a súlyos COVID-19 megbetegedés kialakulásában. Jelenleg nem állnak rendelkezésre adatok a vakcinák
biztonságosságának és hatékonyságának megállapításához ezekben a csoportokban. Ezen
betegek kaphatnak COVID-19 vakcinát, ha más ellenjavallat nincs, ugyanakkor fennáll a csökkent immunválasz lehetősége az oltás után.

### Mellékhatások

A védőoltás beadása után oltási reakciók fordulhatnak elő. Ezek közül a leggyakoribbak:
fájdalom a beadás helyén, fejfájás, hidegrázás, fáradtság, izomfájdalom, láz, injekció beadási helyén jelentkező duzzanat.

Nagyon ritkán előfordulhat: megnagyobbodott nyirokcsomók (hónalji nyirokcsomó
duzzanata, érzékenysége), rossz közérzet, végtagfájdalom, álmatlanság, viszketés az injekció beadási helyén.

Ezek általában enyhék vagy közepesen súlyosak és a vakcina beadása után pár napon belül elmúlnak.

### Szorongással kapcsolatos reakciók

A vakcina beadásával összefüggésben szorongással kapcsolatos reakciók, köztük ájulás,hiperventilláció vagy stresszel kapcsolatos reakciók fordulhatnak elő a tűszúrásra adott pszichogén válaszként. Fontos óvintézkedéseket alkalmazni az ájulás miatti sérülések elkerülése érdekében.

### Thrombocytopenia és koagulációs zavar

Mint minden intramuscularis injekciónál, a vakcina beadása során körültekintéssel kell eljárni a véralvadás-gátló terápiát kapó vagy thrombocytopeniás, illetve véralvadási zavarban (például hemofíliában) szenvedő egyéneknél, mivel náluk vérzés vagy véraláfutás fordulhat elő az intramuscularis alkalmazást követően.

### Felcserélhetőség, más vakcinákkal együttadás

Jelenleg nem állnak rendelkezésre adatok a COVID-19 elleni oltóanyagok felcserélhetőségre vonatkozóan. Az oltási sorozatot, ugyanazon vakcinával kell befejezni.

A COVID-19 vakcinák más fertőzés/betegség elleni oltóanyaggal történő egyidejű
alkalmazására nem állnak rendelkezésre adatok. Emiatt más vakcinával egyidejűleg nem adható be, legalább 2 hetes időközzel adható be bármely más védőoltás. Ha bármelyik COVID-19 ellenivakcinát véletlenül beadják egy másik oltást követő 4 héten belül, akkor az oltásokat nem kell megismételni egyik vakcina esetében sem.

Az ajánlások változhatnak, amint további információk válnak elérhetővé, vagy további oltóanyagokat engedélyeznek

# Gyakorlati teendők a védőoltás előtt

* Az ügyintézés gyorsítása érdekében kinyomtatva, kitöltve hozza magával a beleegyező nyilatkozatot [https://koronavirus.gov.hu/letoltheto-tajekoztatok](https://koronavirus.gov.hu/letoltheto-tajekoztatok)
* Gondolja végig, hogy: 
  * van-e krónikus betegsége,
  * a közelmúltban volt-e súlyos betegsége (különösen az elmúlt 3 hónapban),
  * volt-e az elmúlt 2 hétben akut megbetegedése?
* Érdemes összeírni, hogy milyen gyógyszereket szed. Amennyiben a közelmúltban
immunrendszert gyengítő kezelésben részesült, az erre vonatkozó dokumentációt javasolt magával vinni.
* Vigye magával a személyazonosító iratait, TAJ-kártyáját!
* A védőoltás előtt – a szokásos napi ritmusának megfelelően – igyon és egyen!
Amennyiben vérvételkor, védőoltáskor vagy injekció beadása kapcsán előfordult már
ájulás, akkor vigyen magával egy palack vizet és esetleg szőlőcukrot!
* Lehetőleg olyan öltözékben érkezzen, amiben könnyen szabaddá tudja tenni a felkarját! Praktikus megoldás lehet a rövidujjas póló, rétegesen öltözve.
* Felmerülhet kérdésként, hogy a védőoltás után este otthon szabad-e alkoholt fogyasztani. Tudjuk, hogy az alkoholizmus tönkreteszi a szervezetet és így a védőoltásra adott immunválaszt is. Azonban a mérsékelt alkoholfogyasztás esetén ilyen káros hatást nem igazoltak.