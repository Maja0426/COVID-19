---
layout: blog
title: Küzdj és bízva bízzál
date: 2020-03-30T16:25:00.754Z
name: MT
thumbnail: /uploads/hand.jpg
---
Minden generációnak megvan a maga nagy eseménye. A történelem folyamának olyan mellékágai, amik majd  a tankönyvekbe kerülnek, hogy a jövő nemzedéke tanulhasson róla, okulhasson. Vagy csodálkozzon, hitetlenkedjen.

Voltak világháborúk, forradalmak melyekről nagyszüleink meséltek; társadalmi, geopolitikai változások, melyeket mi is megéltünk. Minden generáció elhiszi hogy az előző hibázott, vagy hogy csak az előző hibázhat. Hogy azok a  rossz dolgok, melyek a történelemkönyvek lapjairól riogatnak, a jelen generációt elkerülik. Az a múlt, régen volt, mondják a tanítók. Az a múlt. Régen volt, mondjuk.

### EZ A JELEN.

Nem a világról szeretnék beszélni, illetve igen; a mi kis világunkról. Az elkényelmesedett, intoleráns, mindenért másokat hibáztató megmondóemberek, "szakemberek" hadáról, a mindenhez értő társadalomról. A "bátrakról", akik bárkinek megmondják véleményük a névtelenség álarca mögé bújva; a kritikusokról, azokról akik magukat mások fölé emelik, az önzőkről, a hazugokról, a csalókról, az önámítókról. Rólad. És rólam.

Megtörtént a mi nagy eseményünk. Ki rettegve, ki elbújva, ki félve de félelmein felülemelkedve, ki bátran, ki felelőtlenül, de mindenki részese. Nem kértük, kaptuk. A járvány nem ismer bőrszínt, vallást, politikai nézeteket, de még nemzeteket sem. Most mindenki egyforma. Most mindenki bizonyíthat. Most mindenki megmutathatja mi rejtőzik benne. Most be lehet bizonyítani, hogy ez a generáció, ez a társadalom is ér annyit mint az előző. Hogy ér annyit mint azok az elődeink, akik áldozatokat hoztak szeretteikért, barátaikért, polgártársaikért, a jövő generációért. 

Nem egy lövészárokban kell hasalnod. Nem kell öngyilkos rohamra indulnod. 

Elég ha figyelsz a szomszédodra, elég ha félreteszed a  régi sérelmeket. Elég ha használod a józan eszed; elég ha kritikus maradsz, ha nem hiszel el mindent. Elég ha le tudsz mondani dolgokról; kicsikről, nagyokról. Elég ha kedves vagy akkor is mikor a pokolba kívánnál mindenkit. Elég ha teszed a dolgod. Elég ha tudod a dolgod. Elég ha nem hazudsz, és nem hiszed el a hazugságokat. Elég ha igaz maradsz. Elég ha azzal segítesz, amivel tudsz. 

Kaptunk egy nagy pofont. Még fel sem ocsúdtunk belőle. Ez nem háború, nem kell menekülni országokon keresztül. Nincs is hová. 

Nem is kell. Van honnan meríteni, van előttünk példa, és tudom hogy van emberség, önzetlenség, tenni akarás. Úgy cselekedjünk most, hogy mire a jelen történései a múlt eseményeivé válnak, a holnap generációja büszke legyen ránk.

> **"Mondottam ember: Küzdj, és bízva bízzál!"**