---
layout: blog
title: Csehországban bevezetik az intelligens karantént
date: 2020-03-28T10:54:16.539Z
name: MTI
thumbnail: /uploads/mento.jpg
---
**Kokes János, az MTI tudósítója jelenti:**\
**Prága, 2020. március 28., szombat (MTI)** 

Csehországban hétfőn elkezdik az úgynevezett intelligens karanténrendszer tesztelését, alkalmazását országos szinten húsvétra tervezik - közölte Roman Prymula egészségügyi miniszterhelyettes, az országos válságstáb elnöke a Lidové Noviny című lap szombati számában megjelent nyilatkozatában.

A rendszer lényege, hogy a megfertőzött személynél minél gyorsabban kinyomozzák, kivel találkozott az utóbbi öt napban, hogy ezeket a személyeket szintén letesztelhessék. Ezt az érintett beleegyezése esetén mobiltelefonjának és bankkártyájának elektronikus nyomai alapján fogják megállapítani.

\
"Ha az érintett nem egyezik bele az elektronikus nyomok felhasználásába, akkor a szokásos módon, csak egy beszélgetés alapján fogják megállapítani a fertőzött mozgását és kontaktjait az utolsó napokból" - mondta Gabriela Stepanyová, az egészségügyi tárca szóvivője a lapnak.\
Eddig csak a megfertőződött személlyel való beszélgetés alapján keresték meg mindazokat, akikkel az érintett az utolsó napokban kapcsolatba került.\
Az elektronikus nyom felhasználása szakértők szerint nagyon sokat segíthet az emlékezet felfrissítésében. Hogy a hatóságok esetleg ne élhessenek vissza az adatokkal, az elektronikus nyom felhasználása mindig az érintett beleegyezéséhez van kötve.

\
"Rendeletet adtunk ki, hogy a mobilszolgáltatók, miután átadják az adatokat az egészségügynek, kötelesek azokat törölni. A személyi adatok így biztonságban vannak" - mondta Stepanyová. Szerinte alaptalanok azok a nézetek, hogy az állam visszaélhetne a megszerzett adatokkal. Prágában, ahol már próbálgatják a rendszert, csak egészen kivételesen utasították el az emberek elektronikus nyomaik felhasználását - mondta Zdenka Jágrová, a prágai tisztiorvosi szolgálat igazgatója a lapnak.\
Minden olyan személy, akivel a fertőzött legalább negyedóráig kapcsolatban volt, köteles lesz alávetnie magát a tesztelésnek.

\
A rendszert, amelyet a cseh számítógépes cégek által létrehozott COVID19CZ szakértői csoport fejlesztett ki, területi szinten először Dél-Morvaországban fogják kipróbálni. "Olyan régiót választottunk, amely átlagosnak mondható, ahol átlagos a fertőzések száma" - jegyezte meg Prymula, aki járványokra szakosodott katonaorvos.\
Az intelligens karantén alkalmazását a civileken kívül a cseh hadsereg orvosaiból, szakértőiből felállított csoportok fogják segíteni. Lubomír Metnar védelmi miniszter azt mondta: jelenleg 14 szakcsoportot állított fel a hadsereg, amely segít a teszteléseknél. Szükség esetén ezt a számot több mint 30-ra emelik. Metnar szerint jelenleg a cseh hadsereg mintegy ezer katonája küzd a koronavírussal.

\
A rendszerből Bluetooth-applikáció készül, amelyet az emberek telepítenek a mobiljaikra, s azon keresztül a fertőzött személy és az egészségügyi szakemberek kommunikálni tudnak egymással. "A laboratóriumok kapacitásának növelése mellett ez nagyon felgyorsítja a tesztelést" - jelentette ki a válságstáb vezetője.\
Irena Zatloukalová, a COVID19CZ csoport szóvivője a lapnak azt mondta: az applikáció már a jövő héten szabadon hozzáférhető lesz mindenki számára, aki bejelentkezik a rendszerbe, és egyben hozzájárulását is adja ahhoz, hogy a hatóságok szükség esetén felhasználhassák elektronikus adatait.