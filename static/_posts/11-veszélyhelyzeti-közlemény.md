---
layout: blog
title: 11. VESZÉLYHELYZETI KÖZLEMÉNY
date: 2020-03-24T22:46:59.604Z
name: 'Csach Gábor polgármester (forrás:  facebook)'
thumbnail: /uploads/loud-speaker.jpg
---
Tisztelt Balassagyarmatiak!

Mai megbeszéléseink kapcsán az alábbi tájékoztatást adom:

\- A kórházban vizsgálatra küldött és Balassagyarmati lakos tekintetében továbbra sincs igazolt koronavírusos beteg.

\- Ugyanakkor elérkeztünk a járványszint következő fokára, mai naptól a Dr. Kenessey Kórház infektológiai osztálya már nem csak megfigyel koronavírus gyanús beutaltakat, de gyógyító feladatot is ellát (eddig pozitív tesztes beteget a fővárosi Szent László kórházba szállítottak volna). Ma délután az országos tisztifőorvos döntése értelmében megérkezett az első koronavírusos beteg a kórház fertőző osztályára gyógyulni. A beteg nem Nógrád megyei lakos. A kórház felkészült a járvánnyal kapcsolatos gyógyító feladatok maximális ellátására is.

\- A kormányhivatal mai napon ellenőrzést végzett a közlekedési központok és tömegközlekedési eszközök tisztasága tekintetében, az eredményről holnap kérünk információt.

\- A Bajcsy úti konyha dolgozói a közellátási feladataik felett 80 adag helyben készített süteményt ajánlottak fel a kórház dolgozóinak, melyet holnapi napon szállítanak ki. Köszönöm a konyhai kollégák panasz nélküli, fegyelmezett munkáját!

\- A szálláshelyekkel való egyeztetés után büszkén tölt el, hogy a város összes szálláshely szolgáltatója (kollégium, panziók, evangélikus vendégház stb.) önként felajánlotta szobakapacitását az esetlegesen szükségessé váló egészségügyi és egyéb közfeladatot ellátó dolgozók elszállásolására. Többszáz közfeladatot ellátó kolléga veszélyhelyzeti elszállásolása válik így megoldottá. Hálásan köszönöm, hogy Balassagyarmaton nem szükséges utasításokat osztogatni, az összefogás magától működik!

\- A mai második napon is gördülékenyen működött a telefonos szolgálat, az élelmiszer, meleg étel és gyógyszer kiszállítás. Jelenleg szervezés alatt van a könyvtári könyvek, a csekkbefizetések, a dohánytermékek és a palántaértékesítés házhoz szállítással való megoldása is. Nyomatékosan hangsúlyozom, hogy az önkormányzati közszolgáltatást igénybe vevőknek nyilatkozniuk kell a rájuk kötelezően vonatkozó kijárási tilalom betartásáról!\
Köszönöm a KÉK ABC és az eheti orvosságszállító BENU WINKLER patika dolgozóinak a türelmes, rugalmas és pontos munkájukat. Jövő héten megérkeznek a mobil banktermináljaink is, onnantól azon leszünk, hogy megoldjuk a bankkártyás fizetést is.

\- Önkénteseink munkavédelmi képzése holnap kezdődik. Várjuk továbbiak jelentkezését, meg szeretnénk szervezni a kutyasétáltatási szolgáltatást is, erre is várunk önkénteseket!

\- Többen érdeklődtek pénzadomány gyűjtésének lehetőségéről. Intézkedtem, hogy az önkormányzat különítsen el adomány számlát a veszélyhelyzet balassagyarmati közellátási feladatainak biztosítására. A Veszélyhelyzet Balassagyarmati Adományszámla száma az alábbi: K&H\
10402771-00030192-00000001 Minden adománynak örül Balassagyarmat Város közössége.

\- Elkészült a város honlapján is a veszélyhelyzettel kapcsolatos külön felület a VESZÉLYHELYZETI TÁJÉKOZTATÓ, ahová a nyitóoldalról egy kattintással eljuthatnak az érdeklődők.

Ma már még kevesebb polgárt láttunk a városban köszönöm minden gyarmati polgár egyre növekvő fegyelmét!\
Szép estét mindenkinek!

Csach Gábor polgármester