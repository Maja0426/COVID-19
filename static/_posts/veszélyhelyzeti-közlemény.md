---
layout: blog
title: VESZÉLYHELYZETI KÖZLEMÉNY
date: 2020-03-23T20:37:52.033Z
name: Csach Gábor polgármester
thumbnail: /uploads/varoshaza.jpg
---
Tisztelt Balassagyarmatiak!

Mai napi tárgyalásaink alapján az alábbi közleményt teszem:

\- Továbbra sincs koronavírusos fertőzött (pozitív teszt) a kórházban és a városban. A házi karanténba zártak száma sem nőtt (a gyarmatiak kezdenek igen fegyelmezettek lenni: nem utaznak, csak szükség esetén mennek közösségbe).

\- Az NAV megyei igazgatója közölte, hogy a városi adókirendeltség (Rákóczi út 48.) március 30-tól határozatlan időre bezár. Ügyintézés ügyfélkapun keresztül elektronikusan továbbra is zavartalan.

\- Az Okmányiroda vezetője kéri, hogy a tumultus elkerülése érdekében időpontfoglalást "ügyesetben" tegyenek, tehát ahány autó/igazolvány/ügy, annyi időpontkérés legyen, hiszen az automatikus rendszer egy-egy ügyre tervezett időkeret szerint ad időpontot.

\- A városi Roma Önkormányzat vezetője tudatja minden roma honfitársával, hogy a Rákóczi út 33-as iroda hétfőn tart ügyeletet 8-14 óra között, de a telefonszám (30/6658950) munkanapon folyamatosan elérhető. Az elnök úrral folyamatosan egyeztetünk a beérkező szociális igényekről. Nemsokára intézkedés történik az első szociális csomag kiosztásáról a rászorultak részére.

\- A felnőtt háziorvosoknál is beállt a csak telefonos rendelési kötelezettség. Kérjük a lakosságot külön számon hívják a receptfelírás és a súlyos betegség okán a rendelőket! (Erről mai napon külön posztban adtunk hírt)

\- Nyomatékosan felhívjuk főként idős polgártársaink figyelmét, hogy bűnözők visszaélhetnek a járványhelyzettel. Ezért ne higgyenek senkinek, aki családtagjuk vagy az ökormányzat nevében akar pénzt kérni önöktől. Az önkormányzatot képviselő alkalmazottak és önkéntesek az élelmiszer és gyógyszerellátás tekintetében sosem kérnek előre pénzt, fizetni csak az áruátadáskor kell.

\- A városi Piac nyitva tartása (tekintettel a palántaszezonra is) további rendelkezésig a szokott rendben zajlik. Kérjük tartsanak távolságot a vásárlásnál!

\- Mai napon rendelkeztem, hogy az önkormányzati bérleti szerződések - amennyiben más irányú kérelem nem érkezik -, automatikusan és költségmentesen meghosszabbodnak a veszélyhelyzet utáni 15. napig.

\- Mai napon rendelkeztem, hogy azoknak a boltoknak, üzleteknek, szolgáltató egységeknek, akik bezárnak, április 1-től nem kell bérleti díjat fizetniük a következő nyitva tartásukig, a veszélyhelyzet idején. Ezt a bérlőknek elektronikus úton a galikagi@balassagyarmat.hu emailre kell kérelmezniük.

\- Mai napon döntöttem arról, hogy az önkormányzat felé való törlesztési kötelezettségek (első lakáshoz jutók, lakásvásárlási részletek stb.) a veszélyhelyzet idején halaszthatóak. Erről kérelmet szintén a galikagi@balassagyarmat.hu email címre kell tenni.

\- Mai napon levelet írtam a Nógrád Megyei Védelmi Bizottság elnökének, melyben többek közt kértem, hogy jelezze a Külügyminisztérium felé a lakosság azon igényét, hogy a szlovák-magyar határon 30 km körzetben dolgozó idegen állampolgárok a Balassagyarmat-Tótgyarmati határátkelőn is legalább gyalogosan/kerékpárosan közlekedhessenek. Ezzel nemcsak a Parassapuszta-Ipolysági határt mentesítenék a felesleges gépjármű forgalomtól, hanem "olcsóbban" biztosítanák a munkaerőt több közintézményben (kórház stb.).

\- Mai napon konzultáltam a kórház és a Madách kollégium vezetőségével, melyben kijelöltük az egészségügyi dolgozók (orvosok, ápolók) esetleges szállóhelyéül első körben a kollégiumot. Az igények alapján ez szerdai naptól az esetlegesen messziről ingázó alkalmazottak, vendég dolgozók, önkéntesek rendelkezésére áll.

Köszönöm a város tapasztalhatóan növekvő fegyelmét, összetartását, a közellátást biztosító és a frontvonalban dolgozók iránti szolidaritását és segítségét! Tartsuk meg jó szokásainkat, szükség lesz rá!

Szép estét mindenkinek!

Csach Gábor polgármester