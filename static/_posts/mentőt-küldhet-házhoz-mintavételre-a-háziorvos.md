---
layout: blog
title: Mentőt küldhet házhoz mintavételre a háziorvos
date: 2020-03-26T05:22:37.043Z
name: MTI
thumbnail: /uploads/mento.jpg
---
#### Budapest, 2020. március 25., szerda (MTI) - Mintavétel céljából akár mentőt is küldhet a háziorvos a fertőzésgyanús ember otthonába, ha ennek szükségét látja - jelent meg szerdán a kormánynak a koronavírus-járvánnyal foglalkozó tájékoztató honlapján.

A járványt ugyan a laborvizsgálat sem tudja megállítani, "de ha a háziorvos egyértelmű szükségét látja annak, hogy laboreredménnyel erősítse meg gyanúját, akkor mintavételezés céljából a mentőket is kiküldheti a fertőzés-gyanús személy otthonához" - tartalmazza a koronavirus.gov.hu-ra felkerült közlemény.\
Az intézkedés célja a járvány lassítása, vagyis hogy a fertőzésgyanús személynek még a mintavétel miatt se kelljen elhagynia az otthonát; az Országos Mentőszolgálatnál külön a mintavételre kijelölt egységek dolgoznak - teszik hozzá.\
Mint írják, a koronavírus-járványnak már abban a szakaszában tartunk, amikor bárki és bárhol fertőzött lehet. Vagyis a laborvizsgálattal beazonosított fertőzöttek számánál jóval magasabb lehet a tényleges fertőzöttek száma, mert a vírus már csoportos fertőzés útján terjed.\
Ennek nyomán sokan olyan fertőzött lesz, akinek otthoni karanténban kell maradnia, kórházba pedig csak a kórházi ellátásra szorulókat szállítják a mentők - ismertetik.\
A tájékoztatás szerint a mintavételt a fertőzésgyanús személy telefonos kikérdezése után a háziorvos rendeli el, lehetőség szerint megyei tisztifőorvosi konzílium után. A vizsgálatot elrendelheti továbbá infektológus vagy a Nemzeti Népegészségügyi Központ által kiadott határozat is.\
A mentők a megrendelt vizsgálatot a koronavírus-gyanús személy előzetes telefonos értesítését követően annak otthonában végzik el, torok- és orrgarat-váladékból vesznek mintát.\
A laborvizsgálat eredményéről a háziorvos kap értesítést, majd telefonon értesíti a vizsgált személyt, akinek a laborvizsgálat eredményének közléséig otthon kell maradnia - sorolják a részleteket.\
Amennyiben a laborvizsgálat eredménye szerint az érintett koronavírus-fertőzött, de tünetmentes vagy enyhe tünetei vannak, akkor a járványügyi szabályoknak megfelelően otthoni karanténban kell maradnia.\
Ugyanakkor ha a laborvizsgálat megerősíti, hogy a vizsgált személy koronavírus-fertőzött és tüneteire, állapotára való tekintettel kórházi ellátást igényel, akkor a mentők kórházba szállítják, ahol megkap minden szükséges ellátást - olvasható a koronavirus.gov.hu-n.\
A közleményben figyelmeztetnek arra, hogy a mintavétel előtt legalább két órával tilos bármit enni és inni.

**MTI 2020. március 25., szerda 17:04**